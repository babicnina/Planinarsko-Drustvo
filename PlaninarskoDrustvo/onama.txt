
Planinarsko društvo “Kozara” osnovano je 1936. godine kao podružnica planinarskog društva “Romanija” iz Sarajeva. Od svog postanka društvo je neprekidno aktivno izuzev  perioda dva posljednja rata kad je aktivnost bila zamrznuta.

1950. godine društvo dobija svoje današnje, prepoznatljivo, ime .Vrbaske novine 1936

Zahvaljujući entuzijazmu članstva, svojim sredstvima i uz pomoć Planinarskog  saveza BiH 1957. godine počinje gradnju planinarskog doma , na obližnjem , tada “nenaseljenom , neobrađenom i neurbanom području “na obližnjem brdu Šibovi ” radi razvoja skijaškog i planinarskog sporta”a od 1960. je otvorenih vrata za sve građane Banjaluke i ljubitelje prirode.

1996. godine društvo se ponovo konsoliduje i intenzivira svoje aktivnosti, svojim sredstvima renovira i održava Dom, organizuje pohode na obližnje planine pa preko Kozare, Osmače i Čemernice , Vitoroga, Motajice stiže i na vrhove Maglića, Zelengore, Durmitora i Triglava.

Povećava se članstvo i raste popularnost  društva a pojedini članovi se opredjeljuju  za visokogorske, alpinističke discipline tako  da se zastava P.D. Kozara zavijorila na Akonkagvi, Mon Blanu, Elbrusu…

Napominjemo, sa neskrivenim ponosom, da je prve planinarske korake  sa našim društvom, napravio i najuspješniji planinar iz Republike Srpske i Bosne i Hercegovine Petar Pećanac koji je ispenjao Mont Everest i najviše kontinentalne vrhove.

Danas je planinarsko društvo Kozara najbrojnije  i najaktivnije  planinarsko udruženje u Banjaluci, a može se reći, i u Republici Srpskoj, koje konstantno pobuđuje svijest u mladim ljudima o ljepoti prirode i zdravom načinu života.

Organizujemo šetnje markiranim stazama oko našeg grada, a nastojimo svakih 15 dana da upriličimo odlazak na jednodnevne ili višednevne pohode na neku od naših prelijepih planina.

 

PRIDRUŽITE NAM SE !
